        ALGEMENE VOORWAARDEN ……………………………………. [NAAM BEDRIJF]


        1.	Toepasselijkheid

        1.1.	Deze algemene voorwaarden zijn van toepassing op – en maken onlosmakelijk deel uit van – iedere aanbieding, offerte en overeenkomst die betrekking heeft op door …………………………………………………………………..………. [NAAM BEDRIJF] gevestigd te ……………………………………. [VESTIGINGSPLAATS] verder te noemen “gebruiker”, te leveren producten van welke aard dan ook, tenzij uitdrukkelijk en schriftelijk anders is overeengekomen.

        1.2.	In deze algemene voorwaarden wordt met "de klant" bedoeld: iedere (rechts)persoon die bij of via gebruiker goederen bestelt en/of koopt.

        1.3	Van deze voorwaarden kan slechts worden afgeweken indien partijen dat uitdrukkelijk en schriftelijk zijn overeengekomen.

        2.	Totstandkoming en wijziging overeenkomst

        2.1	Alle aanbiedingen en offertes door gebruiker, in welke vorm ook gedaan, zijn vrijblijvend tenzij in het aanbod een termijn voor aanvaarding is opgenomen. Eerst door schriftelijke (order)bevestiging van gebruiker of door feitelijke uitvoering door gebruiker komt een overeenkomst tot stand.

        2.2	Alle aanduidingen in aanbiedingen, offertes of overeenkomsten en de bijlagen daarbij, zoals afbeeldingen, tekeningen, maten, gewichten, rendementen en kleuren en daarnaast de eigenschappen van eventueel verstrekte proefexemplaren strekken slechts ter indicatie. Geringe afwijkingen komen derhalve niet voor rekening en risico van gebruiker.

        2.3	Kennelijke verschrijvingen of vergissingen in de aanbiedingen van gebruiker ontheffen haar van de nakomingsplicht en/of eventuele verplichtingen tot schadevergoeding daaruit voortvloeiend, ook na de totstandkoming van de overeenkomst.

        3.	Uitvoering van de overeenkomst

        3.1	Levering vindt plaats volgens de geldende Incoterm: Ex Works (af fabriek). Indien de klant afname op het overeengekomen moment weigert, of nalatig is met het verstrekken van informatie of instructies die noodzakelijk zijn voor de levering, is gebruiker gerechtigd de producten voor rekening en risico van de klant op te slaan.

        3.2	Goederen gelden als geleverd, zodra gebruiker de klant ervan in kennis heeft gesteld dat de zaken, al dan niet nog geheel of gedeeltelijk te monteren, bij gebruiker of bij een derde klaar staan om door de klant te worden afgehaald of om in opdracht van de klant te worden verzonden. Vanaf het moment van levering komen de geleverde zaken voor risico van de klant.

        3.3	Indien partijen uitdrukkelijk overeenkomen dat gebruiker het transport van de producten verzorgt, zijn zowel de kosten als het risico van verlies of schade tijdens het transport voor rekening van de klant.

        3.4	De opgave van leveringstermijnen in aanbiedingen, offertes, overeenkomsten of anderszins wordt door gebruiker steeds naar beste weten gedaan en deze termijnen zullen zoveel mogelijk in acht worden genomen, doch zij zijn niet bindend.




        4.	Prijzen

        4.1	Alle prijzen zijn in euro’s en zijn exclusief omzetbelasting en andere heffingen die van overheidswege worden opgelegd. Eventuele bijzondere extra kosten betrekking hebbend op de import en/of inklaring van door gebruiker aan de klant te leveren zaken zijn niet bij de prijs inbegrepen en zijn derhalve voor rekening van de klant.

        4.2	De in de aanbiedingen van gebruiker weergegeven bedragen zijn gebaseerd op de tijdens de aanbieding bestaande prijzen, koersen, lonen, belastingen en andere voor het prijspeil relevante factoren. Indien na de (order)bevestiging in één of meer van de genoemde factoren wijziging plaatsvindt, is gebruiker gerechtigd de overeengekomen prijs dienovereenkomstig aan te passen. Indien krachtens de onderhavige bepaling tot prijsverhoging wordt overgegaan, en de verhoging bedraagt meer dan 10 % van het totale overeengekomen bedrag, heeft de klant het recht de overeenkomst binnen acht dagen nadat zij bekend is of kon zijn met de prijsverhoging schriftelijk te ontbinden.

        5.	Betaling

        5.1	Betaling dient steeds plaats te vinden binnen 30 dagen na factuurdatum. De klant is niet gerechtigd om enige vordering op gebruiker te verrekenen met de door gebruiker in rekening gebrachte bedragen.

        5.2	Gebruiker heeft steeds het recht om af te leveren of geleverde zaken per deellevering te factureren.

        5.3	Betaling geschiedt door storting of overmaking op een door gebruiker aangewezen bank- of girorekening. Gebruiker heeft steeds het recht om zowel vóór als na de totstandkoming van de overeenkomst zekerheid voor de betaling c.q. vooruitbetaling te verlangen, zulks onder opschorting van de uitvoering van de overeenkomst door gebruiker, totdat de zekerheid verschaft is en/of de vooruitbetaling door gebruiker is ontvangen. Indien vooruitbetaling zou worden geweigerd, is gebruiker bevoegd de overeenkomst te ontbinden en is de klant aansprakelijk voor de daaruit voor gebruiker voortvloeiende schade.

        5.4	Gebruiker is gerechtigd de afgifte van producten die zij voor de klant in verband met de uitvoering van de overeengekomen werkzaamheden onder zich heeft, op te schorten totdat alle door de klant aan gebruiker verschuldigde betalingen volledig zijn voldaan.

        5.5	Wanneer betaling niet tijdig plaatsvindt, is de klant van rechtswege in verzuim zonder dat een ingebrekestelling noodzakelijk is. De klant is aan gebruiker vanaf dat moment rente over het openstaande bedrag verschuldigd van 2% per maand.

        5.6	Ingeval na het verstrijken van een bij schriftelijke aanmaning gestelde nadere betalingstermijn nog geen betaling ontvangen is, is de klant een boete verschuldigd gelijk aan 10 % van de door de klant aan gebruiker verschuldigde hoofdsom inclusief BTW, ongeacht of gebruiker buitengerechtelijke incassokosten heeft moeten maken en onverminderd het recht van gebruiker om schadevergoeding te vorderen.

        5.7	Onverminderd de overige rechten van gebruiker uit hoofde van dit artikel, is de klant jegens gebruiker gehouden om de incassokosten te vergoeden die gebruiker heeft moeten maken en welke verder gaan dan het versturen van een enkele sommatie of het enkel doen van een – niet aanvaard - schikkingsvoorstel, het inwinnen van eenvoudige inlichtingen of het op gebruikelijke wijze samenstellen van het dossier. Deze kosten worden vastgesteld op basis van de op dat moment daarvoor geldende richtlijnen bij rechtbanken in Nederland.

        5.8	De toepasselijkheid van artikel 6:92 BW is voor wat betreft het in dit artikel opgenomen boetebeding uitgesloten.


        6.	Garantie

        6.1	Indien door gebruiker aan de klant garantie wordt verstrekt ten aanzien van de door haar geleverde of te leveren werkzaamheden of producten, zal zij zulks uitdrukkelijk schriftelijk aan de klant kenbaar maken. Bij gebreke van een dergelijke uitdrukkelijke schriftelijke kennisgeving kan de klant geen beroep doen op garantie, onverminderd diens wettelijke rechten die voortvloeien uit dwingendrechtelijke bepalingen.

        6.2	Indien een beroep op garantie van de klant gegrond zou zijn, zal gebruiker de te leveren producten -naar de keuze van gebruiker- herstellen dan wel alsnog leveren zoals overeengekomen, tenzij dit inmiddels voor de klant aantoonbaar zinloos zou zijn geworden. Indien gebruiker de klant mededeelt tot herstel te zullen overgaan, zal de klant de geleverde producten, op haar kosten en voor haar risico, weer ter beschikking stellen aan gebruiker.

        6.3	Alle eventuele garantieverplichtingen van gebruiker vervallen indien fouten, gebreken of onvolkomenheden ten aanzien van die zaken het gevolg zijn van onjuist, onzorgvuldig of ondeskundig gebruik of beheer van geleverde zaken door de klant of door de klant ingeschakelde derden of indien die het gevolg zijn van een van buiten komende oorzaken zoals bijvoorbeeld brand- of waterschade, of indien de klant of een derde zonder toestemming van gebruiker wijzigingen in de door gebruiker geleverde zaken heeft aangebracht of heeft laten aanbrengen.

        7.	Reclames

        7.1	Eventuele klachten over een door gebruiker geleverd product, dienen terstond door de klant aan gebruiker schriftelijk en gemotiveerd te worden medegedeeld. Indien [AANTAL] dagen na levering van de producten zijn verstreken, kan door de klant niet meer gerechtvaardigd worden gereclameerd, tenzij het gebrek ten tijde van de levering bij een zorgvuldige en tijdige controle niet waarneembaar zou zijn geweest. In dat geval moet de klant gebruiker, binnen [AANTAL] dagen nadat het gebrek aan de klant bekend is geworden of bekend kon zijn, van het gebrek schriftelijk en gemotiveerd op de hoogte brengen van het gebrek.

        7.2	Zonder voorafgaande schriftelijke instemming is gebruiker niet verplicht retourzendingen van de klant te accepteren. In ontvangst name van retourzendingen impliceert in geen geval erkenning door gebruiker van de door de klant opgegeven grond voor retourzending. Het risico ten aanzien van retour gezonden producten blijft berusten bij de klant, totdat de producten door gebruiker zijn gecrediteerd.

        7.3	Indien de klant een beroep doet op een eventueel overeengekomen garantieregeling doch dat beroep vervolgens ongerechtvaardigd blijkt, heeft gebruiker het recht om de werkzaamheden en kosten van onderzoek en herstel die aan haar zijde uit dat beroep zijn voortgevloeid bij de klant in rekening te brengen conform haar gebruikelijke tarieven, met een minimum van € 100,00.

        8.	Eigendomsvoorbehoud

        8.1	Alle door gebruiker te leveren en geleverde producten blijven onder alle omstandigheden eigendom van gebruiker, zolang de klant enige vordering van gebruiker, waaronder in ieder geval de vorderingen genoemd in artikel 3:92, lid 2 BW, niet heeft voldaan.

        8.2	De klant is gehouden de onder eigendomsvoorbehoud afgeleverde producten met de nodige zorgvuldigheid en als herkenbaar eigendom van gebruiker te bewaren.

        8.3	De klant is niet bevoegd de onder eigendomsvoorbehoud afgeleverde producten, zolang de eigendom daarvan niet op haar is overgegaan, aan derden te verpanden, anderszins te bezwaren of geheel of gedeeltelijk over te dragen, behoudens voor zover die overdracht ter uitoefening van de gebruikelijke bedrijfsactiviteiten van de klant plaatsvindt.

        8.4	Indien de klant met de nakoming van haar betalingsverplichtingen jegens gebruiker tekort schiet of gebruiker goede grond heeft te vrezen dat de klant in die verplichtingen tekort zal schieten, is gebruiker gerechtigd de onder eigendomsvoorbehoud afgeleverde goederen terug te nemen. De klant zal de gebruiker te allen tijde vrije toegang verlenen tot haar terreinen en/of gebouwen ter inspectie van de zaken en/of ter uitoefening van de rechten van de gebruiker. Na terugneming zal de klant worden gecrediteerd voor de marktwaarde, welke in geen geval hoger kan zijn dan de oorspronkelijke prijs die de klant met gebruiker was overeengekomen, verminderd met de kosten die voor gebruiker uit de terugneming voortvloeien.

        9.	Ontbinding en beëindiging

        9.1	De klant wordt geacht in verzuim te zijn indien deze enige verplichting uit de overeenkomst niet of niet tijdig nakomt, alsmede indien de klant niet voldoet aan een schriftelijke aanmaning om binnen een gestelde redelijke termijn alsnog volledig na te komen.

        9.2	In geval van verzuim van de klant is gebruiker gerechtigd zonder enige verplichting tot schadevergoeding, en onverminderd de haar toekomende rechten, de overeenkomst geheel of gedeeltelijk te ontbinden door een daartoe gerichte schriftelijke mededeling aan de klant en/of het door de klant eventueel aan gebruiker verschuldigd bedrag terstond in zijn geheel op te eisen en/of het eigendomsvoorbehoud in te roepen.

        9.3	Gebruiker is bevoegd de overeenkomst met onmiddellijke ingang te ontbinden indien de klant surséance van betaling of faillissement aanvraagt of tegen hem aangevraagd wordt of beslag op het geheel of een gedeelte van haar vermogen wordt gelegd. Alle gefactureerde bedragen worden alsdan direct opeisbaar. gebruiker zal vanwege deze beëindiging nimmer tot enige schadevergoeding zijn gehouden.

        10.	Overmacht

        10.1	Gebruiker is niet aansprakelijk indien een tekortkoming het gevolg is van overmacht. Gedurende de periode waarin sprake is van overmacht worden de verplichtingen van gebruiker opgeschort. Indien de periode waarin door overmacht de nakoming van de verplichtingen door gebruiker niet mogelijk is langer duurt dan drie maanden, zijn beide partijen bevoegd de overeenkomst zonder gerechtelijke tussenkomst te ontbinden, zonder dat ter zake enige gehoudenheid tot schadevergoeding zal bestaan.

        10.2	Onder het begrip ‘overmacht’ als bedoeld in dit artikel wordt in ieder geval verstaan, onvoorziene omstandigheden, ook van economische aard, welke buiten schuld of toedoen van gebruiker zijn ontstaan, zoals onder andere ernstige storing in het bedrijf, noodgedwongen inkrimping van de productie, stakingen en uitsluitingen, zowel bij gebruiker als bij toeleveringsbedrijven, oorlog, vijandelijkheden, staat van beleg, mobilisatie, hetzij in Nederland hetzij in enig ander land waar eventuele vestigingen van gebruiker of van toeleveringsbedrijven zijn gevestigd, vertragingen in het transport of vertraagde of foutieve levering van zaken of materialen of onderdelen door derden waaronder begrepen toeleveringsbedrijven van gebruiker.

        10.3	Indien gebruiker bij het intreden van overmacht al gedeeltelijk aan haar verplichtingen heeft voldaan, of slechts gedeeltelijk aan haar verplichtingen kan voldoen, is zij gerechtigd het reeds geleverde c.q. het leverbare deel afzonderlijk te factureren en is de klant gehouden deze factuur te voldoen als betrof het een afzonderlijke overeenkomst.


        11.	Aansprakelijkheid

        11.1	Gebruiker is uitsluitend aansprakelijk voor schade die de klant lijdt, indien en voor zover die schade het rechtstreekse gevolg is van opzet of bewuste roekeloosheid van leidinggevenden van gebruiker.

        11.2	De totale aansprakelijkheid van gebruiker zal in alle gevallen zijn beperkt tot vergoeding van directe schade, waarbij het totale door gebruiker aan de klant te betalen bedrag uit hoofde van eventuele ongedaanmakingsverplichtingen en vergoeding van schade nimmer meer zal bedragen dan maximaal het bedrag van de voor die overeenkomst bedongen prijs (exclusief BTW).

        11.3	Gebruiker is niet aansprakelijk voor schade, indien en voor zover de klant zich tegen de desbetreffende schade heeft verzekerd dan wel in redelijkheid had kunnen verzekeren.

        12	Geschillen en toepasselijk recht

        12.1	Indien onduidelijkheid bestaat omtrent de uitleg van één of meerdere bepalingen van deze algemene voorwaarden dan dient de uitleg van die bepaling(en) plaats te vinden ‘naar de geest’ van deze algemene voorwaarden.

        12.2	Op een met gebruiker gesloten overeenkomst is Nederlands recht van toepassing. Buitenlandse wetgeving en verdragen waaronder het Verdrag der Verenigde Naties inzake internationale koopovereenkomsten betreffende roerende zaken van 11 april 1980 (Weens Koopverdrag) is uitgesloten.

        12.3	Alle eventuele geschillen die betrekking hebben op deze overeenkomst of die uit deze overeenkomst voortkomen, zullen in eerste aanleg worden beslecht door uitsluitend de bevoegde rechter in het arrondissement waarin de gebruiker ten tijde van het sluiten van deze overeenkomst is gevestigd.




        Toelichting bij model algemene voorwaarden

        Bij het opstellen van dit model zijn bepaalde keuzes gemaakt. Enkele daarvan worden toegelicht:

        -	Het model betreft algemene voorwaarden gericht op de verkoop van producten aan zakelijke klanten. Wanneer wordt beoogd om producten te verkopen aan consumenten dan wel verkoop via een webshop, zijn andere en aanvullende voorzieningen wenselijk en mogelijk.
        -	De bepalingen in de algemene voorwaarden zijn veelal geschreven ten gunste van het belang van de verkopende partij, de gebruiker van de voorwaarden. De voorwaarden zijn daarmee niet per definitie klantvriendelijk. Mede afhankelijk van bijvoorbeeld in de betreffende branche gebruikelijke voorwaarden of het soort klant, kan er aanleiding bestaan om voorzieningen op te nemen die meer tegemoet komen aan de belangen van de klant.
        -	De algemene voorwaarden gaan uit van een bedrijf dat producten verkoopt. Als u diensten levert zullen de voorwaarden hierop moeten worden aangepast. Dit geldt ook wanneer u de producent bent van de te verkopen producten, of wanneer die producten in uw opdracht worden geproduceerd en u als producent wordt aangemerkt.
        -	In algemene voorwaarden kunnen natuurlijk meer en andere zaken worden geregeld dan in dit model. Gedacht kan worden aan:
        o	bescherming van intellectueel eigendom;
        o	afspraken omtrent geheimhouding van informatie;
        o	omschrijving van een te volgen retourprocedure;
        o	afspraken over het retourneren van modellen, tekeningen en andere documenten bij het eindigen van een overeenkomst;
        o	nadere regels omtrent de door klanten te volgen bestelwijze;
        o	kosten en aansprakelijkheid omtrent het inschakelen van derden bij het uitvoeren van werken;
        o	omschrijving van de eigenschappen waaraan geleverde zaken dient te voldoen;
        o	prijsindexatie bij duurovereenkomsten;
        o	bepalingen omtrent op maat gemaakte producten.

        Voor het in gebruik nemen van algemene voorwaarden wordt hierna nog het volgende opgemerkt.
        Van belang is dat u (1.) de algemene voorwaarden daadwerkelijk aan uw klant ter hand stelt voorafgaand aan het sluiten van de overeenkomst en dat (2.) de klant akkoord gaat met de toepassing van de algemene voorwaarden.

        Wanneer niet bewezen kan worden dat aan die beide voorwaarden is voldaan, kan uw klant de toepasselijkheid van de algemene voorwaarden met succes betwisten. Die voorwaarden zijn in dat geval in het geheel niet van toepassing.

        Hoe kunt u dit voorkomen?
        Op basis van het voor dit model beoogde gebruik (de verkoop van producten aan zakelijke afnemers) geldt dat u in ieder geval aan de vereisten voldoet indien u:

        A.	de algemene voorwaarden voorafgaand aan het sluiten van een overeenkomst aan de klant verstrekt; en
        B.	in uw overeenkomst met de klant, boven de plek waar de klant zijn handtekening plaatst, opneemt:
        “Op deze en toekomstige overeenkomsten zijn de Algemene Voorwaarden van ……………….., die u hierbij aantreft, van toepassing. Door ondertekening van deze overeenkomst bevestigt u deze algemene voorwaarden te hebben ontvangen, van de inhoud daarvan te hebben kennisgenomen en de toepasselijkheid daarvan te erkennen.”

        Gelet op de omvang van alle aspecten die een rol kunnen spelen bij het opstellen van algemene voorwaarden, is het helaas niet mogelijk om in dit document een volledige lijst van die aspecten op te nemen. Indien u algemene voorwaarden wenst te gaan gebruiken en/of vragen heeft over bepaalde voorzieningen die juist wel of niet in dit concept zijn opgenomen, kunt u vrijblijvend contact opnemen met ons kantoor op telefoonnummer: 073 - 648 46 46.


        Gebruiksvoorwaarden

        Dit model wordt u kosteloos aangeboden door Pantser advocaten B.V.

        Om te voorkomen dat een model (zoals een overeenkomst, verklaring of brief) te lang, onleesbaar en onbegrijpelijk wordt, zijn bij het opstellen daarvan bepaalde keuzes gemaakt. Niet voor alle denkbare situaties is dus een voorziening opgenomen in het model.
        Daarnaast is geen rekening gehouden met de specifieke omstandigheden en afspraken die van toe-passing zijn op de situatie bij de gebruiker van het model. Die omstandigheden en afspraken waren bij de opsteller van het model immers niet bekend. De gebruiker dient dan ook goed te beoordelen of de voorzieningen opgenomen in het model aansluiten bij de feitelijk door hem gemaakte (of te ma-ken) afspraken.

        Het is van belang om u te realiseren dat slechts na een analyse van uw situatie een op uw wensen afgestemd document kan worden opgesteld waarin de voor u van belang zijnde voorzieningen zijn opgenomen.

        Hoewel zorg wordt besteed aan het up-to-date houden van modellen, kan niet worden gegarandeerd dat in de modellen steeds de meest actuele stand van wetgeving en jurisprudentie is verwerkt.

        De modellen zijn opgesteld voor in Nederland gevestigde partijen of personen, waarbij de activiteit waarop het model betrekking heeft steeds in Nederland wordt uitgevoerd. Alhoewel niet is uitgesloten dat bepaalde modellen ook voor situaties gebruikt kunnen worden waarin niet aan die twee voor-waarden is voldaan, zijn de modellen niet zonder meer geschikt voor betrekkingen met een interna-tionaal karakter.

        De modellen mogen door ondernemers en ondernemingen worden gebruikt bij het opstellen van con-tracten die zij met hun relaties willen sluiten of bij het opstellen van brieven die zij aan hun relaties willen verzenden. Het op een andere wijze of voor andere doeleinden gebruiken van de modellen is niet toegestaan.

        Gebruik van dit model vindt volledig op eigen risico plaats en er wordt geen aansprakelijkheid aan-vaard voor eventuele schade die zou voortvloeien uit het gebruik van dit model.
